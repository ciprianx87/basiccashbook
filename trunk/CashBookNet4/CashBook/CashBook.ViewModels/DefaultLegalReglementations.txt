În conformitate cu HG 2185/2004 privind aprobarea Normelor metodologice pentru aplicarea prevederilor art. 5 şi 6 din OG nr. 15/1996 privind întărirea disciplinei financiar-valutare, operaţiunile de încasări şi plăţi în numerar către persoane juridice sunt plafonate astfel :
 
În ceea ce priveste plăţile:
- Plăţile în numerar către persoane juridice sunt acceptate în limita unui plafon zilnic maxim de 10.000 lei;
- Plăţile către o singură persoană juridică sunt admise în limita unui plafon de 5.000 lei;
- Sunt interzise plăţile fragmentate în numerar către furnizorii de bunuri şi servicii, pentru facturile a căror valoare este mai mare de 5.000 lei. Se pot achita facturile cu valori care depăşesc  plafonul de 5.000 lei către furnizorii de bunuri şi servicii astfel: 5.000 lei în numerar iar suma care depăşeşte acest plafon poate fi achitată numai prin instrumente de plată fără numerar;
- Sunt interzise plăţile fragmentate în numerar către reţelele de magazine de tipul Cash&Carry, care funcţionează pe baza legislaţiei în vigoare, pentru facturile a căror valoare este mai mare de 10.000 lei. Se pot achita facturile cu valori care depăşesc plafonul de 10.000 lei către acest tip de magazine astfel: 10.000 lei în numerar, sumă care depăşeşte acest plafon putând fi achitată numai prin instrumente de plată fără numerar;
- Sumele acordate de persoanele juridice angajaţilor proprii cu titlu de avansuri pentru aprovizionări diverse vor avea regimul plăţilor către persoane juridice şi se vor încadra în limita plafonului de 10.000 lei. La data plăţii avansurilor spre decontare, sumele aferente intră în calculul plafonului zilnic maxim de plăţi.
 
Nu intră în plafonul zilnic maxim de plăţi:
a) Depunerile de numerar făcute de persoane juridice în conturile furnizorilor de bunuri şi servicii, în baza documentelor justificative legal întocmite;
b) Cheltuielile de deplasare în interes de serviciu, în limita sumelor cuvenite pentru plata transportului, a diurnei, a îndemnizaţiei şi a cazării pe timpul deplasării, precum şi a cheltuielilor neprevăzute afectuate în acest sens de către salariaţii aflaţi în deplasare;
c) Cheltuielile de protocol ocazionate de organizarea de conferinţe, simpozioane şi alte asemenea acţiuni, în condiţiile baremurilor stabilite de normele legale în vigoare.
 
În ceea ce priveşte încasările:
- Încasările zilnice în numerar ale unui agent economic sunt neplafonate. 
- Încasările zilnice în numerar nu pot depăşi plafonul de 5.000 lei de la o singură persoană juridică.
- Încasările zilnice în numerar de la persoane fizice pot depăşi plafonul de 5.000 lei.